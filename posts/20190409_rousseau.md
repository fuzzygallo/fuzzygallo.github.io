# Ma voi l'avete letto il rapporto del Garante delle Privacy sulla piattaforma Rousseau?

La settimana scorsa è diventato oggetto di una polemica politica che, prevedibilmente, si è appiattiata sulla solita contrapposizione fra le parti scevra di giudizi oggettivi.

Quando ho visto che il testo del provvedimento è disponibile online, mi sono incuriosito e l'ho letto (finalmente una polemica politica su un tema che posso approfondire!).

Una volta mondato dal burocratese, il testo (che trovate [qui](https://www.garanteprivacy.it/web/guest/home/docweb/-/docweb-display/docweb/9101974)) contiene spunti interessanti. Ma per capirci qualcosa, non bisogna partire da quel documento ma da altri più vecchi, perchè questa è una storia che ha quasi due anni.

## Da dove nasce il provvedimento?

Generalmente il Garante per la Protezione dei Dati Personali interviene dopo che si verificano fatti o situazioni che possono essere lesive della riservatezza delle persone.  In questo caso, ciò si è verificato nell'**Agosto 2017** quando l'utente Twitter **rougue0** ha diffuso notizie su un attacco informatico ai siti `movimento5stelle.it`, `rousseau.movimento5stelle.it`  e `beppegrillo.it`.

L'intrusione nel sistema Rousseau e nel blog `beppegrillo.it`, con conseguente furto di dati personali degli iscritti, fu confermata a fine Agosto e a Settembre da due note della Casaleggio & Associati. A seguito di queste note, nelle quali si specificava anche di aver iniziato interventi per migliorare la sicurezza, l'authority eseguì una "attività ispettiva in loco",  per valutare meglio la situazione.

Cosa scoprì quindi l'ispezione dell'authority, svolta nell'**Ottobre 2017**?

Innanzitutto che `movimento5stelle.it` e Rousseau usavano un CMS, `Movable Type`, in una versione molto obsoleta, cioè la 4.31 enterprise, rilasciata nel **2009**; addirittura `beppegrillo.it` usava la versione 3.35, del **2007**. Tanto per capirci, la versione 4.31 non è più supportata dal Dicembre 2013  (sul National Vulnerability Database compaiono [6 vulnerabilità](https://nvd.nist.gov/vuln/search/results?adv_search=true&cpe=cpe%3a%2fa%3asixapart%3amovable_type%3a4.31) che la riguardano), e la 3.35 addirittura salvava le password in chiaro nel database. Si notò anche come fosse possibile scegliere password deboli, troppo corte o composte da parole comuni, che aprivano la strada ad attacchi brute force basati su dizionari.

Peraltro, sul [sito di David Puente](https://www.davidpuente.it/blog/2017/09/25/grillo-la-casaleggio-erano-stati-avvisati-sulla-vulnerabilita-di-movimento5stelle-it-gia-nel-2012/) si legge come un utente, in un commento, avesse avvisato i gestori del sito delle possibili vulnerabilità già nel **2012**. 

Ma quello che l'authority ha potuto visionare ha portato luce anche su come vengono gestite le votazioni sulle piattaforme:

> nello schema del database risulta infatti che ciascun voto espresso sia effettivamente associato a un numero telefonico corrispondente (come del resto confermato dal dottor Casaleggio in sede ispettiva, cfr. verbale 5 ottobre 2017) al rispettivo iscritto-votante. 

Niente voti anonimi, quindi, per via di *"asserite esigenze di sicurezza"*. Ma non è nenche possibile tenere traccia di chi consulta o modifica i dati, perchè i log non sono sufficienti:

> La possibilità di tracciare a ritroso il voto espresso dagli interessati non risulta neppure bilanciata, per esempio, da un robusto sistema di log degli accessi e delle operazioni svolte da persone dotate dei privilegi di amministratore della piattaforma che consenta, almeno, di condurre a posteriori azioni di auditing sulla liceità dei trattamenti attuati dal detentore dell'archivio elettronico.

Parlando di "detentori dell'archivio elettronico", altro risultato degli approfondimenti fu la scoperta di un contratto per "housing e sicurezza" con **Wind Tre Spa** e **ITNET srl**: nulla di male di per sé, ma le due aziende non erano citate da nessuna parte come soggetti ai quali vengono comunicati i dati degli utenti, come prevede la normativa.

## Fast forward al 2019

Il Garante quindi prescriveva, il **21 Dicembre 2017**, una serie di misure (alcune opzionali) per rimediare a questi problemi, tecnici e non, con deadline di 60 giorni per gli interventi più tecnici e di 30 per la "fuffa" (mi perdonino gli avvocati) come correzioni a informative privacy, etc.

Fu poi concessa una proroga, spostando la scadenza al **30 Settembre 2018**, viste le iniziative nel frattempo portate aventi dalla Casaleggio (fra cui una ricerca per affidare l'auditing informatico in outsourcing) che avevano parzialmente risposto ad alcuni punti sollevati dal Garante. 

A questa prima proroga ne seguì un'altra che portava la scadenza al **15 Ottobre 2018**, concessa soprattutto perchè Wind Tre (che a quanto pare era stata scelta per l'attività di auditing) era in ritardo e non avrebbe chiuso i lavori prima 14 Ottobre.

Dopo la scadenza, l'authority ha rieseguito i controlli con un'ispezione svolta il **12 e 13 Novembre 2018**, ed il **4 Aprile 2019** ha emanato il provvedimento della discordia.

## A che punto siamo

Eccoci così arrivati ad oggi: sono rimasti sotto la lente d'ingrandimento solo due siti su tre, cioè `rousseau.movimento5stelle.it` e `www.movimento5stelle.it`. Questo perchè `beppegrillo.it` è stato rifatto completamente: secondo [buildwith.com](https://builtwith.com/beppegrillo.it) ora usa WordPress, inoltre non permette più la creazione di account personali per commentare i post. E' anche  gestito da una nuova società (Beppegrillo s.r.l.), per tutti questi motivi è quindi uscito dalla scopo del provvedimento del Garante.

Cosa è cambiato quindi nel frattempo, sul sito del Movimento e su Rousseau?

### Migliora la sicurezza del CMS, ma è pur sempre un ferrovecchio

L'autority ha dato atto all'Associazione Rousseau (diventata nel frattempo  responsabile del trattamento dei dati) di:
- aver in qualche modo mitigato la vecchiaia del CMS, rimuovendo tutte le vulnerabilità Critiche, Alte e Medie
- aver adottato "protocolli di rete sicuri" (leggasi https)
- aver rimediato alla debolezza delle password, aggiungendo reCaptcha ed un indicatore di complessità delle password scelte, usando algoritmi crittografici robusti per il salvataggio delle password.

In particolare per quest'ultimo punto si specifica che gli algoritmi robusti sono usati *“per la maggior parte degli utenti, circa il 77%*; probabilmente (ipotesi mia) il restante 13% sono gli utenti che non hanno ancora cambiato la password.

Rimane comunque il fatto, fa notare il Garante, che l'uso di un CMS di quasi 10 anni rende onerosa e complicata l'attività di sicurezza. Non faccio fatica a crederci, tanto per dare un'idea ecco una lista di alcune cose che ancora non conoscevano 10 anni fa: hearthbleed, shellshock, Snowden e l'NSA, meltdown e spectre... sembra passata una vita.

### La gestione degli accessi potrebbe essere migliore

Il garante ha riscontrato che l'accesso al DB avviene sostanzialmente in due modi: da parte degli utenti di ITNET, con credenziali nominale e tracciamento degli accessi, e da parte dei tecnici dell'Associazione Rousseau, tramite un tool web che:

>non prevede alcuna registrazione degli accessi e delle operazioni compiute e avviene attraverso l’utilizzo di credenziali di autenticazione non nominative (utenze applicative).

Questo non lo dice il Garante, ma la stessa ITNET (la società che si occupa di gestire l'infrastruttura nel data center) che aggiunge anche: 

> il sistema attuale non permette la registrazione degli accessi e delle operazioni compiute sul database a causa delle limitazioni presenti nella edizione (community edition) del pacchetto mysql installato

L'Associazione Rousseau ha però "rappresentato" altre cose (nel report del Garante è scritto "rappresentato" e sinceramente non so se voglia dire che ciò è stato dimostrato o semplicemente raccontato): il tool web per accedere al DB traccia ogni accesso, inoltre prevedono di sostituirlo con *"strumenti che sfruttino la connettività SSH"*.

Anche la gestione del sito non sembra molto scrupolosa: 
- per `www.movimento5stelle.it` ci sono due utenze di amministrazione, condivise fra più persone, che servono a *"gestire gli iscritti e dare seguito alle loro richieste”*
- per `rousseau.movimento5stelle.it` c'è una sola utenza admin (che tra l'altro coicide con una delle due dell'altro sito) condivisa fra cinque persone diverse, che permette di gestire tutte le funzioni della piattaforma.

Posso anche comprendere che aggiornare un CMS sia un'attività trascurata perchè lunga e onerosa, ma il non avere account nominativi proprio non ha scuse: non costa nulla e dovrebbe essere la norma.

### Le votazioni sono anonime, ma non subito

Il garante ha anche voluto verificare se le procedure di votazione sono state aggiornate per proteggere l'anonimato del voto degli utenti.

In particolare, la tabella visionata nel 2018 (quella che conteneva il numero di telefono dei votanti) *"non contiene [più] il numero di cellulare del soggetto votante”*, però *“contiene un ID utente [che] permette indirettamente di risalire [al] soggetto votante”*. C'è quindi ancora il modo di associare un voto ad un utente.

Non è comunque possibile, sostiene l'Associazione, risalire a cosa ha votato l'utente perchè la colonna col valore del voto viene settata a `NULL`. Questo cancellazione viene fatta però solo dopo la certificazione dell'esito del voto fatta dal notaio, che può avvenire anche diversi giorni dopo il voto. 

Tra l'altro, nel pulire i dati già in loro possesso, si sono scordati una tabella:

>  è stata rilevata l’esistenza di un’ulteriore tabella di database contenente informazioni relative a operazioni di voto (ultimi dati relativi alla votazione online del 22 settembre 2017) ed è stato constatato che “la stessa contiene il numero di cellulare e l’ID utente del soggetto votante” oltre che i dati relativi all’espressione di voto 

## Le conclusioni del Garante

Insomma, se le attività svolte hanno *"migliorato in modo significativo"* la sicurezza degli utenti, la funzione principale di Rousseau (le votazioni online) sembra seriamente minata da problemi di design difficili da risolvere.

La gestione dei dati delle votazioni, in combo con il carente log degli accessi e le password condivise, rende Rousseau, secondo il Garante, inadatta come piattaforma di voto: che senso ha "certificare" dei dati che possono essere alterati tranquillamente senza lasciare traccia?

Con questo provvedimento, l'Authority stacca una multina da 50.000€ per la violazione dell'articolo 32 della GDPR, ed ingiunge all'Associazione di Rousseau di fare ulteriori miglioramenti, fra cui:
- smetterla accedere al DB tramite tool web e usare solo ssh
- fornire credenziali nominali agli admin e migliorare l'auditing del sistema
- fare una *"valutazione d’impatto "* sulle funzionalità di e-voting

La storia quindi non è ancora finita, vedremo come l'Associazione Rousseau darà seguito a queste richieste.

## Le nostre conclusioni

E noi, che ne pensiamo? E' stato una punizione strumentale, un attacco a degli avversari politici? Oppure un provvedimento che rispecchia la mission dell'authority e che alla fine, seppur a suon di multe e ingiunzioni, migliorerà davvero la sicurezza degli utenti? 

Considerazione mia, se volete sviluppare il prossimo "sistema operativo del paese", magari non fatelo come un super-cali-fragi-listi-mega-customone dentro ad un CMS non più supportato...


Fonti: 
 * [Provvedimento su data breach - 21 dicembre 2017](https://www.garanteprivacy.it/web/guest/home/docweb/-/docweb-display/docweb/7400401)
 * [Prima proroga](https://www.garanteprivacy.it/web/guest/home/docweb/-/docweb-display/docweb/8999795)
 * [Seconda proroga](https://www.garanteprivacy.it/web/guest/home/docweb/-/docweb-display/docweb/9048594)
 * [Provvedimento su data breach - 4 aprile 2019](https://www.garanteprivacy.it/web/guest/home/docweb/-/docweb-display/docweb/9101974)
 * [Articolo sul blog di David Puente](https://www.davidpuente.it/blog/2017/09/25/grillo-la-casaleggio-erano-stati-avvisati-sulla-vulnerabilita-di-movimento5stelle-it-gia-nel-2012/)
